---
{"dg-publish":true,"permalink":"/K/Krampusz/","title":"Krampusz","created":"2024-03-21T19:08","updated":"2025-05-03T11:45"}
---


# Krampusz

Toldy Géza Varázsrontójának 497. oldalán próbálja eredetét megfejteni. A [[G/Garabonciás\|garabonciás]] szóval való véletlen összevetésével nem jutunk előbbre.  

#### Jankovics Marcell Jelkép-kalendárium...

...című könyvének Szent Eligiusról szóló fejezetében ("Kilóg a lóláb") is előveszi a szó eredetét:  
> Az ausztriai német eredetű `krampusz` elnevezés (ismert egyébként a szlovákok, szlovének és horvátok körében is) mintha krotoszi[^1] mintára keletkezett volna. Feltevésem szerint jelentése illik a füstös-kormos képű ördöginasra: lásd német `Krampe` = "csákány", "csípőfogó", "szorítóvas", "krampácsoló szerszám"; `krampfen` = "görcsöl", "szorul", "tömörödik", "összehúzódik"; angol `clamp` = összekapcsol, összeszorít"; [[C/Club\|club]] = "bunkó"; `club-footed` = "tuskólábú"; szláv eredetű\[?\] magyar [[K/Kalapács\|kalapács]]. A felsoroltak arról árulkodnak, hogy a téli időszak ördögszelleme nem esetlegesen kísértett [[K/Kovács\|kovács]]műhelyekben. Talán épp a kovácsszerszámok megszemélyesítője volt. (Tudjuk, hogy a kovácsmestérséget régente "ördögi praktikának", varázslatnak tartották, s hogy [[V/Vulcanus\|Vulcanus]] kovácsisten, ha nem is lópatájú, mindenesetre bicebóca \[[[Sánta\|sánta]]\] volt, akit rendes lábak helyett görcsbe rándult satnya végtagokkal vert meg isteni anyja.)  

#### Supka Géza Kalandozás a kalendáriumban...

...című könyvében a helyes etimológiája kapcsán is írja (az ördögöt a "kilógó lólábáról" lehet felismerni alfejezetnél):  
> A krampusz, mint már a neve is mutatja, csakugyan idegen fajzat. Eredetileg `Krumm-Fuss`, vagy `Klump-Fuss` volt a neve, s ezzel céloztak az ördög sántikáló és kilógó lólábára. Szóval hát mi a németből vettük át őkelmét, mégpedig nyilván a misztériumjátékokból, ahol az ördögöt bizonyára előszeretettel holmi sánta ember szatirikus alakítóművészetére bízták. A középkori templom oldalához épített misztériumszínpad három, különböző magasságú pódiumból állott: a legfelsőn jelentek meg az Úristen meg az angyalok; a középsőn játszottak azok, akik emberi szerepet mímeltek; s legalul, egészen közel a nézőközönséghez ágált a **Sátán sánta** képviselője: ott mókázott, megkacagtatta tréfáival és gúnyos közbeszólásaival a tömeget, a kitűnő pszichológiával dolgozó papok rajta keresztül vezették le a nép elégedetlenségét a humor posványába \[...\] Szóval hát a krampusz – szégyen ide, szégyen oda – csakugyan az ördög német származású megtestesülése.  

Majd [[M/Mikulás\|Mikulás]] címnél írja (onnan egy hosszabb passzus végét teszem csak ide):  
> A mítoszfejlődés örök törvénye szerint itt aztán hasadás következett be a Szent Miklós kettős figurájában: belátták, mégsem illő dolog, hogy a szent püspök legyen a Sátán udvari szállítója, s ezért állították melléje a lólábú krampuszt, mint Knecht Rupprechtet. Hogy ő is az ősgermán főistenség leszármazottja, azt többek között az is bizonyítja, hogy Németország egyes helyein, például Mecklenburgban, még ma is Wode néven hívják a derék Krampuszt.  

El kell ismerni, valóban a [[S/Sánta\|sánta]] fogalmára utaló görbe-láb jelentést hordozó elnevezés ez.  

## Lábjegyzetek

[^1]: Lábjegyzet:  
A lópatájú ördög két okból is szépen illik a Nyilas havába. Egyrészt itt (és a Skorpióban) található a pokol egyik "tornáca", amelyen át nemcsak a lelkek, hanem az ördögök is közlekedtek. Másrészt magának a Nyilast formázó, lótestű kentaurnak is minden bizonnyal szerepe volt a keresztény ördögkép kialakulásában. A Nyilas képmásához kétlábú mitológiai lény is állt modellt, nemcsak a négylábú kentaur. Ő volt Krotosz, a taps istene, a másik ördögmodellnek, a kecskelábú Pánnak a fia. Krotosz neve "tapsot" jelent, továbbá "csacsogó, ravasz, fortélyos embert", amilyenek a trufák ördögei. A szó alapigéje, kroteó többek között azt jelenti: "összever, tömörít, kalapál, kovácsol". Krotosznak, a "[[K/Kovács és az ördög\|kovács és az ördög]]" típusú jámbor trufákhoz történetileg bizonyára köze van.  