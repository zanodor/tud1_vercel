---
{"dg-publish":true,"permalink":"/E/Ember – kozmikus ember/","title":"Ember – kozmikus ember","created":"2025-03-18T18:45","updated":"2025-03-18T18:46"}
---


# Ember – kozmikus ember

A Szimbólumtár adatai:  
A kozmikus ember az antropomorfizált [[V/Világmodell\|világmodell]] kifejezője; az egész emberiség prototípusa. Eszménye azon az elképzelésen alapul, hogy a kozmosz és az ember között alapvető analógia áll fenn, ill. hogy a világ egy ősi ember testrészeiből keletkezett. Ebben a felfogásban az ember, mint mikrokozmosz, a makrokozmosz és az elemek tükre. A különböző mitológiák általában megegyeznek abban, hogy az antropomorf világmodellben a hús vagy a csontváz jelenti a négy elem közül a földet/köveket, a fej a tüzet, a vér a vizet, a tüdő és a lélegzés pedig a levegőt.  
• Az egyiptomi hitvilágban az eget kozmikus méretű előrehajló női test, [[N/Nut\|Nut]] istennő, míg a földet\[?\] fallikus férfitest, [[G/Geb\|Geb]] isten személyesíti meg. [[P/Ptah\|Ptah]] felel meg az első embernek, akinek tagjai egy-egy, a kozmosz egyes részeit felügyelő istent jelképeznek.  
• A perzsa mitológia kozmikus méretű első embere, Gajomard egy önmagából fényességet kibocsátó alak, akinek testéből a fémek, lelkéből az arany, földre hulló magjából pedig az első emberpár keletkezett.  
• Az óind Rig-védában Purusa, a kozmikus hímnemű \[azaz még nem is androgün\] lény a teremtő forrás, aki a teljességet képviseli (X, 90). Feláldozásából jön létre a teremtett világ és a társadalom négy rendje (*varna*): szájából a bráhmanok (papok), karjából a ksatriják (harcosok), combjából a vaisák (kereskedők, kézművesek, földművesek), lábából a súdrák, akik a három magasabb rendet szolgálják (Manu, I, 32). A IV. sz.-tól India vallási irányzataiban – a buddhizmusban, a dzsainizmusban és a hinduizmusban – egyaránt megjelent a tantrizmus, amely az emberi testet a kozmosz és az istenségek képviselőjének tekintette. E nézet szerint egy misztikus fiziológia alapján, a szellemi és testi koncentráció, a hatha jóga útján, a testben lévő energiaközpontokon áthaladva elérhető a transzcendens szféra (csakra).  
• A kínai mitikus hagyományban [[P/Pan-Ku\|Pan-Ku]] az első ember, akinek óriás testéből jött létre a világ. Az embert itt is az ég és a föld közötti közvetítőnek tekintették. Az ősi kínai orvostudomány nagy figyelmet szentelt az emberi test részei és a természet erői között meglévő analógiáknak (A Sárga császár belgyógyászata). Diagnosztikájukat arra alapozták, hogy minden individuum elemek kombinációjából, többé-kevésbé harmonikus egységéből áll, a betegség pedig minden esetben az egyensúly megbomlásának eredménye. (Például a kozmosz és az emberi test között a következő megfeleltetéseket hangsúlyozták: fej – ég; haj – csillagok és konstellációik; szem és fül – Nap és Hold; tüdő – szél; vér – eső; testnedvek és véredények – folyók és vizek; testnyílások és erek – völgyek és folyók. Az emberi test a föld eleme, a csontváz a hegyek, a [[S/Szív\|szív]] a [[U/Ursa Maior\|Nagy Medve csillagkép]], az öt belső szerv az öt elem, a négy végtag a négy évszak, a tizenkét fő ízület a tizenkét hónap, a háromszázhatvan kis ízület az év háromszázhatvan napjának a megfelelője.)  
• A skandináv mitológia szerint Ymir ősóriás feláldozásával, testének feldarabolásával jött létre a földi világ: "Ymir húsából / hasították a földet, / véréből vették a tengert, / hegyekké csontjait törték, / hajából csomóztak erdőt, / eget koponyája kerít" (Edda, Grimnír-ének, 40-41).  
• A kozmikus ember ugyanakkor nem csupán mint kezdet, hanem mint a teremtés, az élet végső célja is megjelenik. A Biblia szerint az ember Isten képmására teremtetett: "Isten újra szólt: Teremtsünk embert képmásunkra, magunkhoz hasonlóvá" (Ter 1,26). A makrokozmosz és a mikrokozmosz, vagyis Isten és az ember párhuzama így valósul meg.  
• A keresztény hagyományban is szerepelhet az ember a kozmikus kapcsolatok csomópontjaként. Leonardo da Vinci egy körbe és négyzetbe rajzolva ábrázolja az ember és a természet, a mikrokozmosz és a makrokozmosz összefüggéseit. A középkori európai gondolkodásban fontos helyet foglal el a szervanalógia, amely a társadalom felépítését állítja párhuzamba az emberi test felépítésével. Abból a páli gondolatból indul ki, amely szerint az Eklézsia (Egyház) Krisztus teste, az Eklézsia feje pedig maga Jézus Krisztus.  
• A kabbalista hagyományban Ádám a teremtés pillanatában óriás volt, teste a földtől az égig, Északtól Délig, Kelettől Nyugatig ért, vagyis kozmikus természetű volt, s Isten csak később zsugorította össze. A Kabbala szerint Isten végtelensége a "bölcsesség 32 útjában" fejeződik ki (a tíz szefirotban és a héber ábécé 22 betűjében). A szefirák egy-egy testrész megfelelői: Keter – homlok; Hochmá, Biná – szemek; Heszed, Gevurá – karok; Tiferet – mell; Necáh, Hod – csípő; Jeszod, Málchut – lábak. \[Lásd még [[A/Adam Kadmon\|Adam Kadmon]] és [[S/Szefirot\|Szefirot]].\]  
• Hamvas Béla A láthatatlan történet c. kötetében így fogalmazza meg a kozmikus ember ősi hagyományokban megjelenő szimbolikáját: "Az első ember a világ ősi alapformája volt. Kozmikus jelenség. Őslény, akiben az isteni származás világos tudata élt. Az ősi ember a homo aeternus, az örök ember."  
• A modern költészetben is megjelenik a párhuzam az emberi test és a világegyetem között. Például Rimbaud Napfény és hús c. versében "vérrel bugyborog és nászra vár a föld, / \[...\] merő asszonyi hús, merő mennyei kéjek, / s a nedvektől nehéz, lángokkal terhes öl / bozsgó-nyüzsgő csírák hevében tündököl." József Attila Óda c. költeményében a női test és a természet mint mikrokozmosz és makrokozmosz harmóniája jelenik meg: "Hullámzó dombok emelkednek, / csillagképek rezegnek benned, \[...\] tartalmaidban ott bolyong / az öntudatlan örökkévalóság."  