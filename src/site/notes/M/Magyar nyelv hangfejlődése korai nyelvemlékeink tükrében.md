---
{"dg-publish":true,"permalink":"/M/Magyar nyelv hangfejlődése korai nyelvemlékeink tükrében/","title":"Magyar nyelv hangfejlődése korai nyelvemlékeink tükrében","created":"2024-12-20T06:51","updated":"2024-12-20T06:51"}
---


# Magyar nyelv hangfejlődése korai nyelvemlékeink tükrében

A magyar régisége miatt jelen asztronómiai korban írott nyelvemlékekre alapozni akarni nem túl szerencsés, de a ujjgyakorlatnak megteszi, továbbá arra is rávilágítanak az alábbi sorok, hogy nem igazán magyarok jegyezték le azt, amit korai magyarnak állít be a nyelvészet.  

#### Götz László Keleten kél a Nap...

...című könyvében írja:
> Az európai nyelvtudományban több mint 100 éve uralkodó "[[N/Nyelvészet mint tudomány#Nyelvészeti darwinizmus\|nyelvészeti darwinizmus]]" általános nyelvfejlődési elmélete keretében nyelvészetünk is eleve a magyar nyelv szabályos, időbelileg szemlélt hangváltozásaiból, nyelvszerkezeti, nyelvtani fejlődéséből indul ki nyelvtörténeti vizsgálatainál. E nyelvfejlődés alátámasztására azonban kizárólag egy-két korai nyelvemlékünkre, elsősorban a tihanyi apátság alapítólevelének (1055) magyar szórványaira és a Halotti Beszédre (1200 táján) tudnak hivatkozni, mert ezek fonetikája, szófűzései első pillantásra valóban meglehetősen messze állnak a mai magyar beszédtől, míg egyéb nyelvemlékeinkben már nagyjából a mai magyar nyelvnek messzemenően megfelelő hangalakú szavakat, nyelvtani szerkezeteket találunk.

Ezek után [[B/Bárczi Géza\|Bárczi Géza]] "A magyar nyelv életrajza" című könyvének megállapításait – már amennyit érnek – közli.  
> A [[H/Halotti beszéd\|Halotti Beszéd]] esetében, amelyet a magyar nyelvfejlődés bizonyítására szintén ismételten idéz, Bárczi éppily tudatosan ferdít, s például az eredeti szövegben egybeírt "vilagbele” és "nugulmabeli" szavakat "vilag bele" és "nugulma beli" formában, tehát külön írva idézi, hogy ezzel a mai ragok egykori névutó voltát bizonyíthassa. Feltétlenül megemlítendő azonban, hogy a még ma is különálló "miatt” névutót viszont a Halotti Beszéd szerkesztője szintén egybeírja az előtte álló főnévvel, a "-tt” végződést pedig elhagyja: "vimadsagucmia" (imádságuk miatt). Ez meggyőződésünk szerint egyértelmű jele annak, hogy **az írnok nem tudott különbséget tenni a magyar ragok és névutók között**, egyúttal azonban annak is, hogy annyit viszont tudott: amit a latin vagy a német prepozicióval fejez ki, azt a magyarban a névszóval egybe kell írni. Ezenkívül azonban a "bele" és "beli" szócskák teljesen értelmetlen keverése is **arra vall, hogy a Halotti Beszéd szerzője nem volt magyar anyanyelvű**: "belemegy" nem ugyanaz, mint a "falubeli". Az írnok nyilvánvalóan ismerhette az ilyesféle szóösszetételeket, de nem tudta őket pontosan elkülöníteni egymástól. Erre – és nem a ragok névutókként való használatára – vall egyébként az is, hogy amint már említettük, a "miatt" névutót viszont összeírja a hozzátartozó főnévvel. Sőt, a "milostben" és a "paradisumben" szavak szintén egyértelműen azt bizonyítják, hogy a ragok már a Halotti Beszéd megszerkesztése idején is ragok s nem névutók voltak. Az utóbbi esetben ugyanis csakis "milost benne" és "paradisum benne" alakokat várhatnánk el. Ugyanez az írásmód végigvonul az egész Halotti Beszéden: "gimilsben" (és nem "gimils benne"); gimilsnec" ("gimils neki" helyett) stb. Szó sem lehet tehát arról, hogy a Halotti Beszéd keletkezése idején a mai ragok még névutók lettek volna \[Bárczi Géza ugye erre bazírozott\]. Megemlítendő még, hogy mindjárt a második mondatból hiányzik az alany: "Menyi milostben terumteve eleve miv isemucut adamut..." Ki teremtette eleve ősünket Ádámot?! Ilyen kardinális értelmi hibát magyar anyanyelvű írnok aligha követhetett el. De a harmadik mondat szerkezete és igevonzata is tipikusan idegen (német vagy latin): gimilcuctul munda neki elnie")... gyümölcsöktől mondá neki élnie). Vö. "von Obst sagte ihm zu leben". A magyar viszont gyümölccsel és nem gyümölcstől él, az "élnie" pedig a német "zu leben" illetve a latin "accusativus cum infinitivo" szolgai fordítása. Alább: "Horoguvec isten es veteve wt ez muncas vilagbele”. Vö. "Es zürnte Gott und warf ihn in diese mühsame Welt hinein" (hineinwerfen = belevet; "hinein" elváló igekötő a németben).
> 
> Könyve 70. oldalán Bárczi ismét a Halotti Beszéddel igyekszik bizonyítani a magyar nyelvfejlődést. Így ír: "Az alanynak és az állítmánynak kötelező számbeli egyezése ... az ősmagyar kor végére sem rögződött még minden egyes esetben (például a Halotti Beszédben ilyen mondatot is találunk: mend ozhuz iarov vogmuc szó szerint mai nyelvre áttéve: mind ahhoz járó vagyunk...)." Mi pedig ismét a mondat nyilvánvalóan szembeszökő germanizmusára mutatunk rá: "Wir sind alle satt" (minden jóllakott vagyunk); "wir sind alle wütend" (minden dühös vagyunk); és nem "satte" (jóllakottak) vagy "wütende" (dühösek), mert a német ilyen esetekben a melléknevet vagy a melléknévi igenevet nem teszi többesszámba! Újra hangsúlyoznunk kell tehát: a Halotti Beszéd – kellő, alapos kritikai felülvizsgálás nélkül – nem alkalmas magyar nyelvfejlődési következtetések levonására, mert igen nyomós okok szólnak amellett, hogy szerkesztője nem magyar anyanyelvű volt. De felettébb jellemző az a következtetés is, amelyet Bárczi a Halotti Beszéd előbb idézett mondatából levon. Az alany és az állítmány számbeli egyezése szerinte akkoriban még azért nem alakult ki véglegesen, mert annak idején a "tudattartalom tágulása", a "gondolkozás fejlődése" még nem érte el azt a fokot, amelyen..."A szűk terjedelmű tudatban felvillanó kevés számú fogalmaknak... laza egymásutánját lassan bővülő... tudattartalom váltotta föl, amelyben a nagyobb számú fogalmak szoros logikai viszonyba tömörülnek..." (id. m. 70. old.). Kár, hogy Bárczi könyvét nem fordították le németre. A németek bizonyára hálásan megköszönnék neki ezt a jellemzést, mert – az ő nyelvük még ma sem érte el azt a fokot, amelyen "a szűk terjedelmű tudatban felvillanó kevés számú fogalmak... szoros logikai viszonyba tömörülnek."  
> Mi azonban ilyen zagyvaságokat sem a mai németeknél, sem a 12/13. századi magyarságnál nem fogadhatunk el, mert Bárczi e kijelentése biológiai abszurdum. Homlokegyenest ellenkezik az antropológiai, ontogenetikai és filogenetikai kutatások általánosan elfogadott eredményeivel, amelyek szerint az emberi agyvelő kapacitása, tudattartamának mélysége, absztraháló és logikai képessége az utóbbi 5-6000 év leforgása alatt gyakorlatilag semmit sem változott. Az agyfunkció olyan mértékű fejlődéséhez, amelyet Bárczi 7-800 év távlatában feltételez, a fejlődéstan megállapítása szerint legalább 100.000 évre – ha nem többre – van szükség. Magyarán mondva mindez azt jelenti, hogy Bárczi Géza szemléletében a magyarok a Kr. u. 12. században (a németek pedig még ma is!) a neandervölgyiek cerebrális fejlettségi fokán álltak. Idáig juttatja nyelvészeinket az a velejéig ésszerűtlen igyekezet, hogy a magyar nyelv jelenségeit a vogulból kiindulva vizsgálják és értékeljék. A tanulság pedig ebből az, hogy ismét kétségtelenül megmutatkozik a kizárólagosan finnugor szemléletű nyelvészkedés minden valóságtól való elrugaszkodottsága, művelőinek siralmas egyoldalúsága, akik nyelvünk finnugor származásának dogmája érdekében a logika legalapvetőbb követelményeit is félrelökik.
- Ezután még Bárczi fenti "biológiai" érvelése után a hasonlóan megdöbbentő felületességről tanúbizonyságot adó [[R/Róna-Tas András\|Róna-Tas]]t veszi elő, aki "egypetéjű, különnemű ikrek"-ről beszél.

> Nézzük meg most Bárczi néhány további, a magyar hangfejlődést bizonygató érvét. Könyve 130. oldalán kereken azt állítja, hogy a jellegzetes mély, ajakkerekítéses magyar "a" hang csak a 11-12. században alakult ki nyelvünkben, s a honfoglalás korában csupán a nyílt indogermán á-t ismertük.  
> Ez a kijelentő módban, mintegy tényként közölt feltevés azonban az égvilágon semmivel sem bizonyítható, mivel régi szövegeink az ékezeteket nem ismerik. De ezen felül homlokegyenest ellenkezik azzal a vitathatatlan ténnyel is, hogy az összes környező nép csak ezt a nyílt "á” hangot ismeri, a mély magyar "a"-t pedig szomszédaink túlnyomórészt még ki sem tudják mondani, legtöbbször "o"-nak ejtik. Következésképpen, ha a honfoglalás korában magunknak is csak ez a nyílt "á" hangunk lett volna meg, ebből a tisztán indogermán környezetben nyilvánvalóan sohasem alakulhatott volna ki a jellegzetes magyar "a". A finnugor származás hívei azonban ilyen meggondolásokat fel sem vetnek. Számukra csak az a fontos, hogy az ómagyar hangrendet valamiféleképpen odaigazítsák a vogulhoz. Mivel pedig az obi-ugoroknál ez a nyílt "á" hang előfordul, "kénytelenek vagyunk feltételezni" – mondják –, hogy a honfoglaló magyaroknál is megvolt. Ez a "kénytelenek vagyunk feltételezni"-féle érvelés azután a szakirodalomban hallgatólagosan fogas-körmös valósággá válik, amint Bárczinál is látjuk. Ilyen circulus vitiosusokra épül fel a magyar nyelv finnugor származtatásának egész bizonyító apparátusa.
- Valahol, talán [[S/Szláv#Szláv nyelvek\|szláv nyelvek]] címnél volt már hasonlóról szó.

> Ugyanígy a mássalhangzóknál is jogos kételkedéssel kell fogadnunk azt a feltételezést, hogy a honfoglalás idején a "c”, "zs”, "ty”, "v" hangok még nem lettek volna meg a magyarban, olyan tipikusan indogermán hangok viszont, mint például az angol "w" félvokális, a "ch”, "gh", sőt a "chj” is, állítólag szerepeltek nyelvünkben (l. Bárczi: id.m. 136-139. old.). Már Bárczi első példája – amellyel a "c" hang hiányát igyekszik bizonyítani – igen erősen sántít. Mivel a szláv "nemici" szót "német" hangalakban vettük át – írja –, ez arra vall, hogy a magyarban nem volt "c" hang.
- Götz reakcióját lásd [[N/Német\|német]] címnél.

> Ezeknél vagy helyesírási ingadozásokról – nyelvünkben, hasonlóan más nyelvekhez, egészen a 19. századig nem volt általánosan elfogadott helyesírási konvenció – vagy pedig fonetikus írásmódról van szó, ahogy például a Bárczi által a "chj" hang meglétére bizonyítékul említett "szoboducchja" (szabadítsa) alak szemmelláthatóan nem más, mint a szó kiejtésénél hallható "ccs" hang fonetikusan megkísérelt visszaadása: "szabadíccsa". Mellesleg megjegyezve, ezen "chj" hang feltételezésére – amelyet a magyar ki sem tud ejteni – ismét azért van égető szükség, mert a finnugor nyelvekben ilyesféle hangok gyakran előfordulnak: az infinitivusz képzője például a vogulban "-chv".
> A "cs"-ből gyakran "s" lett – írja Bárczi a 139. oldalon. Bizonyítékai Bíborbanszületett Konstantin császár általa "Almucsi", "Termacsu" alakban "olvasott" nevei, amelyekből szerinte csak később lett Álmos és Tormás. Nos, Bárczi itt is manipulál: a **görögben nem volt "s" (š) hang**, tehát valahogyan körül kellett írni. Konstantin császár ezt a "zéta" betűvel kísérelte meg, amelynek kiejtése "z" vagy "dz" volt – s nem "cs", mint Bárczi írja. Azaz Konstantin "dz"-je vagy "z"-je semmiképpen sem bizonyíthat "cs" → "s" hangátmenetet a magyarban, de még "dz" → "s"-t sem; éppúgy, ahogy például az osztrák tájnyelvbe átkerült "Gatte-hose" (gatya) sem lehet bizonyíték arra, hogy nyelvünkben a "gatya" régen "gatte"-nek hangzott volna. A magyar hangrendtől idegen fonetikával leírt szavak ezek, ne keresgéljünk tehát ilyenekben magyar "hangfejlődést". Ebbeli véleményünkben csak megerősít bennünket az, hogy Konstantin császár művének ránk maradt szövege igen nagy mértékben romlott. Ugyanazon szó, ugyanazon az oldalon nem egyszer kétféle hangalakban is előfordul. Például a besenyő törzsek ismételt említésénél több törzs nevét két változatban találjuk: Ertem és Ertim, Csopon és Csoszpon, Kalpeé és Koulpeé stb. Teljesen nyilvánvaló, hogy ilyen korrupt szövegre semmiképpen sem építhetünk magyar "nyelvfejlődési" teóriákat.
> 
> Emellett azonban elfeledkeznek arról, hogy ezzel a feltevéssel saját maguk teszik igen valószínűtlenné egyéb állításaikat, legelsősorban azt, hogy a 895-ös honfoglalók nyelve asszimilálta az itt talált népek nyelveit. Egy olyan mértékben kezdetleges, még úgyszólván cseppfolyós állapotban leledző, kialakulófélben levő nyelv ugyanis, amilyennek a honfoglaláskori magyart lefestik, a teljesen elütő nyelvi környezetben, valamint az új haza elfoglalása után bekövetkezett nagymértékű és folyamatos idegen vérkeveredések következtében vagy elhalásra lett volna ítélve, vagy legalábbis elvesztette volna sajátlagos agglutináló típusát és a szomszédos népek nyelveitől alapvetően különböző jellegzetes nyelv- és hangrendszerét. Ezzel szemben azonban 1100 év alatt a mai napig úgyszólván egyetlen ragot, képzőt vagy egyéb nyelvtani, nyelvszerkezeti elemet sem vettünk át a környező népektől, ami vitathatatlanul azt bizonyítja, hogy nyelvünknek már a honfoglalás korában is a maihoz hasonló kiforrott, megállapodott, fejlett szókincse és nyelvrendszere volt.
> 
> Általában véve igen feltűnő és jellemző az is, hogy régi szövegeink legtöbb hangbeli, rag- vagy képzőbeli, igevonzati és egyéb eltérése a későbbi magyar nyelvtől, szinte kivétel nélkül szembeszökő germanizmusokra vagy latinizmusokra vezethető vissza.  
> Az eddig említetteken kívül például a tárgyeset ragjának szórványossága éppoly kézenfekvő módon magyarázható nem magyar anyanyelvű, illetve gyermekkoruk óta az egyházi intézmények latin nyelvét használó írnokok hibájaként is, nem szolgálhat tehát bizonyítékul arra a feltevésre, hogy a tárgyrag csak később fejlődött volna ki. Köztudomású, hogy a magyarul tanuló német igen sokáig nem használja a tárgyesetet, mert nyelvérzéke ezt nem követeli meg. A németben ugyanis csak "szimbolikus" tárgyeset van, ez is csupán a hímnemű szavak egyesszámában, a névelő megváltoztatásával kifejezve (den), míg a főnév változatlan marad. De a latinban is csökevényes a tárgyeset, különösen a semlegesnemű szavaknál, a többesszámból pedig teljesen hiányzik.  
> Ugyanígy a határozott névelő gyakori elhagyása nyelvemlékeinkben szintén minden további nélkül érthető, ha tudjuk, hogy a latin nem ismeri a határozott névelőt, valamint, hogy kódexeinkben – amint Bárczi is írja (l. id. m. 149. old.) – számos esetben kétségtelenül megállapítható az eredeti latin szöveg szolgai, szó szerinti lefordítása, és például ennek következménye a határozói igenévtől függő tárgy ragtalan használata középkori írásbeliségünkben. Bárczi azonban e kérdésben sem mond teljesen igazat. A 150. oldalon ugyanis kereken azt állítja, hogy a Halotti Beszéd még nem ismeri a határozott névelőt. Ezzel szemben a Halotti Beszédben többször is előfordul a határozott névelő, természetesen nem mai "a" alakjában, hanem az egészen a 19. századig egyedül használatos "az" formában. Például: "ki nopun emdul oz gimilstvvl" (amely napon eszel az gyümölcsből); "es evec oz tiluvt gimilstvvl es oz gimilsben halalut evec" (és evett az tiltott gyümölcsből és az gyümölcsben halált evett); "Es oz gimilsnec vvl keseruv uola vize" (És az gyümölcsnek oly keserű volt vize). Mindezen esetekben nyelvészeink úgy magyarázzák az "oz" szót, hogy "az a bizonyos" gyömölcs, "azon" gyömölcs értendő, az "oz" tehát mutatónévmás lenne. Ez az értelmezés azonban egyáltalán nem szükségszerű, mert amint láttuk, a mondatok határozott névelővel magyarázva sokkal értelmesebbek, mint mutatónévmással. De másrészt, mivel a magyar határozott névelő végeredményben még ma sem más, mint az "a", "az" mutatónévmás átvitt értelmű változata, e szőrszálhasogató megkülönböztetést minden joggal visszautasíthatjuk.
> 
> Mindazon érveink megalapozottságát, amelyeket az eddigiekben a korai magyar nyelvemlékek nyelvtörténeti értékelésénél feltétlenül szükséges nagyfokú óvatosság megokolására felsoroltunk, maga Bárczi is igen erősen alátámasztja, amikor a középkori kódexirodalmunkban hemzsegő latinizmusokról szól (id. m. 168-170. old.). Sőt, azt is bevallja, hogy a latin nyelvszellemben fogalmazott kódexek nyelvével szemben mai nyelvünk sokkal jobban őrzi az ősi hagyományokat. Végül pedig leszögezi, hogy a középkori írott magyar nyelv "szinte kizárólag fordítási nyelv volt" és "annyi latinizmus hatolt bele, sőt, vált benne szabállyá..." hogy az írás nyelve ily módon elszakadt az élő magyar nyelvtől." (id. m. 189. old.) Pedig **ezt későközépkori kódexirodalmunkra vonatkoztatja**, amikor már a szerkesztők, fordítók magyarok voltak, s lám, a latin nyelvű iskolázás hatására még ezek is elszakadtak a beszélt magyar nyelvtől. Ez magyarán azt jelenti, hogy még ezek a latinizmusokkal telített késői magyar kódexek sem szolgálhatnak megfelelő alapos kritika nélkül – szilárd alapul semmiféle magyar "nyelvfejlődési” vagy "hangfejlődési" teóriához. Ha pedig ez még későbbi kódexeinknél is így van, mennyivel nagyobb óvatosságra van szükség a legkorábbi nyelvemlékek esetében, amelyekről ráadásul igen nagy valószínűséggel az is feltehető, hogy nem minden esetben magyar anyanyelvű írnokok munkái. Márpedig nyelvtudományunk kizárólag ezekre az ingadozó helyesírással írt, idegen mondatszerkesztésekkel és igevonzatokkal átitatott nyelvemlékekre építi nyelv- és hangfejlődési feltételezéseit. Ezenkívül a betűk váltakozásai is önkényesek ezekben a korai írásokban, nélkülöznek minden szabályt. Különösen a Halotti Beszédben mutatkozik meg ez a legnyilvánvalóbban: a "bele", "beli", "-ben" névutók, illetve ragok vagy német módra hátravetett igekötők – ki tudná ezt pontosan elkülöníteni – teljesen rendszertelen összekeverésében; az "u”, v”, "w"; az "a”, "o"; a "c", "s"; és az "u”, "e”, "i” betűk nem kevésbé szabálytalan használatában (pl. egy mondaton belül egyszer "vogmuc”, másszor "uogmuc"; egyszer "gimilc”, majd "gimils" stb.). Ugyanígy a "z" betű egyszer "z", máskor "sz" hangot jelöl stb. stb. Mindennek kézenfekvő magyarázata az, hogy **a latin ábécének sok magyar hangra nincs betűjele, s így az írnokoknak hangbehelyettesítéshez kellett folyamodniok**. Ha ezeket a fonetikai, hangbehelyettesítési és helyesírási ingadozásokat kellő kritikával szemléljük, s egyúttal a szembeszökően idegen szellemű igevonzatokat, mondatszerkesztéseket, valamint a magánhangzóharmónia által megkövetelt ragilleszkedés nyilvánvalóan teljesen tétova, mintegy találomra eszközölt alkalmazását és összekuszálását is figyelembe vesszük, s mindezekkel együtt az egyéb fellelhető germanizmusokat, latinizmusokat is kizárjuk, akkor az így megrostált szövegből világosan megállapítható, hogy a Halotti Beszéd korának nyelvezete úgyszólván alig különbözött a közelmúlt magyar népnyelvétől. Gondoljunk például a "miatt" névutó "mia" alakban való használatára, amely a népnyelvben még ma is ugyanúgy hangzik: "mia". Nyelvünk változása, ún. "fejlődése" tehát az utóbbi 800 évben távolról sem érte el azt a fokot, amely például a mai németet az ófelnémettel szemben jellemzi (még tanult, intelligens németek sem értenek meg egy ófelnémet szöveget!), s amelyet nyelvészetünk – a német nyelv analógiájára a Halotti Beszédből erőnek erejével kiolvashatni vél.  