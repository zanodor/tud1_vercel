---
{"dg-publish":true,"permalink":"/W/Weöres Sándor De Profundis verse/","title":"Weöres Sándor De Profundis verse","tags":["titleandheadingonedontmatch"],"created":"2023-12-29T02:48","updated":"2025-06-02T01:03"}
---


# Weöres Sándor: De Profundis

*Jót aligha vártam, mégse hittem,*  
*hogy íly nyomor zsúfolódik itten;*  
*más csillag fia*  
*ha egy percig kóstolna kínunkba,*  
*mintha olvadt érc-özönbe hullna,*  
*gőzzé omlana.*

*Kedvből búba, bánatból örömbe*  
*lódulunk itt föl-le, föl-le, föl-le*  
*óhatatlanul,*  
*mint ki előtt megkínzása végett*  
*váltogatnak világost-sötétet,*  
*míg megtébolyúl.*

*Az ész itt az Észnek satnya fattya:*  
*Csak a dolgok héját tapogatja,*  
*Csontig sose jut.*  
*Éber-álom félhomálya rajtunk,*  
*Így vesződjük mocsár-mélyi harcunk,*  
*Honnan nincs kiút.*  

*hisz egymáson élősködve élünk,*
*más halálán életet cserélünk:*
*a föld rendje ez.*
*Testvér itt a kő, fa, állat, ember,*
*testvért eszem lucskos gyötrelemmel*
*s testvérem megesz.*

*Kóbor macska szívja csibe vérét:*
*ennek halálkínját, annak éhét*
*egyben szenvedem.*
*Sziklát zúznak, föld húsába törnek:*
*nem fáj az a kőnek, sem a földnek,*
*de fáj énnekem.*

*Hogyha bármit ölnek, engem ölnek,*
*minden kínja, keserve a földnek*
*rám-csap éhesen.*
*Lángba légy hull: én vergődöm ottan,*
*százszor halok minden pillanatban*
*s vége nincs sosem.*

*Léten túl is, ha szétnyílt a fátyol,*
*majd e világmélyi utazástól*
*reszketek, tudom.*
*Menny sem adhat már nekem nyugalmat:*
*Isten fénye közt is e siralmat*
*mindig jajgatom.* 

Weöres Sándor a Mahabharatát is fordította (persze csak angolból).  
Alábbi versrészlete is mutatja, honnan kapta az ihletet:  
"Ha vágyaidat kényezteted: párzanak és fiadzanak. Ha vágyaidat megölöd: kísértetként visszajárnak. Ha vágyaidat megszelidíted: igába foghatod őket és sárkányokkal szánthatsz és vethetsz, mint a tökéletes hatalom maga." – Weöres Sándor  
