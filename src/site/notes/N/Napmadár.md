---
{"dg-publish":true,"permalink":"/N/Napmadár/","title":"Napmadár","created":"2025-03-05T02:51","updated":"2025-06-08T01:39"}
---


# Napmadár

Bevezetést lásd magyar – madár kapcsán [[M/Madár\|madár]]. (Az egyes madarakhoz tartozó infók közben az ábécé sorrendben elfoglalt helyükre is kerültek.)  
A Jankovics Marcell A Nap könyve című könyvének szereplő anyag:  
> Mivel a Nap az égen jár, madarak a legkedvesebb állatai. A szibériai ketek sámándobjain [[H/Hét\|het]]esével \[a hét is a Nap száma\] ülnek a madarak a napisten hajsugarain, madár verdes magán az égitesten, és a nap-, holdszemű dobarc "szemöldökét" is vonuló madárraj rajzolja ki (61. rajz).  
![assets/Napmadár_image1.png](/img/user/N/assets/Napmad%C3%A1r_image1.png)  
> A Nap mindent látó szemét madár jelképezte (vö. "sasszem"). A hopi indiánok szerint a madarak a Nap teremtményei. Vícsol mítosz szerint a Napot és a madarakat együtt teremtelték az istenek.  
> Amikor még sötétség uralkodott a világon – így mesélik – az istenek világosságot akartak teremteni, és tűzbe dobtak egy ötéves fiúcskát. A tűzben a gyermek vörös mellű, fehér szárnyú ittáime madárrá vált és elrepült. Egy második fiút is a tűzbe hajítanak, belőle a raikwitá madár lesz. Újabb és újabb áldozat követi egymást, bíborszínű, sárga, piros madarak lesznek belőlük. A hatodik fiacskából sikerül végre megteremteniük a Napot. E lángszínű madarak és a [[S/Szláv mitológia\|szláv mitológia]] meséinkből is jól ismert tűzmadara, melynek egy tolla is a boldogság napsugaras fényével árasztja el a világot, azonos szellemben fogantak. A vícsol napmadarak az "előnapok lelkei" és a madár – a Naptól elválaszthatatlanul – [[L/Lélek\|lélek]]szimbólum másutt is. Óegyiptomi felfogás szerint az elhunyt [[B/BA\|ba]] lelke a Napot érintve madáralakban távozik a túlvilágra.  
> A napisten égi röptére, lebegésére néha csak madártestrészek utalnak: kiterjesztett szárnyak, faroktollak, amelyekről a napsugarak is eszünkbe jutnak. A babiloni [[S/Samas\|Samash]] lángszárnyairól ismerhető fel (19. rajz), [[S/Sólyom\|sólyom]]szárnyakon lebegett a delelő Nap Egyiptomban, így ábrázolták névadó főistenüket, [[A/Asszúr\|Assur]]t az asszírok, szárnyas napkorongból kiemelkedő emberalak képében [[A/Ahura Mazda\|Ahura Mazda]]t a zoroasztriánusok (62, 63, rajz).  
>
> Fürj. Kínában a déli égtáj és a tűz jelképe. A Rigvédában a farkas (éj, téli sötétség, [[F/Farkas csillagkép\|Farkas csillagkép]] és ami a napfogyatkozást okozza) szájából kiszabaduló fürj (napfény) a hajnalhasadást jelképezte. A görög mitológiában Zeusz és Létó fürjalakban párosodva nemzették Apollónt és Artemiszt, akik a "farkasok órájában" születtek a "Fürjek" (Ortügia, más néven Délosz) szigetén.  
> [[J/Jahve\|Jahve]] a pusztában fürjjel lakatja jól a húsra kiéhezett zsidókat (Kiv 16,13; Szám 11,31-33. A madárka a bujaság és a mohóság jelképe is volt.)  
>
> Pulyka. Dürgéskor "felfújja" magát, sugarasan szétteríti bronzfényű farktollait, varacskos feje, nyaka megduzzad és kipirul. Egyes indián törzsek ezért napmadárnak tekintik. A vícsol mítoszban a Nap egy varacskos bőrű gyermekből lesz. (Vö. azzal, hogy a ragya nemcsak az óvilági gabonaféléket támadja meg, hanem az újvilági napisten földi gyermekét, a kukoricát is.)  
>
> Kakas. Ő köszönti a kelő Napot, lángkoronára emlékeztető vörös taraja van, harcias és többnejűségben él, ezért ő lett a lét kezdetét jelző világosság, a [[F/Feltámadás\|feltámadás]] és a tojásból születő termékeny új élet heroldja, az éberségnek, az időjelzésének és a szellem világosságának szimbóluma. Nemcsak az égi, hanem a földi tüzek lobogásában is a kakas szárnycsapkodását látták ("vörös kakas"). Kínában a tűz elleni védekezésül a házak falára festették a képét, Tibetben már a lobogó vágy tüzét is szimbolizálja. (Mint a fürj.)  
> ![assets/Napmadár_image2.png](/img/user/N/assets/Napmad%C3%A1r_image2.png)  
> A zsidó misztika Isten madarának tekinti, mivel Isten teremtéskor kiejtett első szavaira: "Legyen világosság!", akárcsak a kakaskukorékolásra, kihajnalodik a világ, és mert úgy hitték, a kukorékolás a gonosz szellemeket is elűzi. Kakas ébreszti minden reggel Hélioszt, de a görögök más fény istenséggel is társították madarunkat: Éósszal (a Hajnallal), Apollónnal és anyjával, Létóval, Héraklésszel és feleségével, Hebévél, Hermésszel, a dioszkurokkal, Aszklépiosszal, aki Apollón fia, pontosabban szólva (lélek)gyógyász alakmása volt; a feltámadás jelképeként alvilági istenekkel: Perszephónéval, Hadésszel, Ozirisszel. Az antikvitásban kakast áldozták nekik és Aszklépiosznak, ha meghalt valaki, hogy lélekmadárként a halott lelke előtt repülve hangjával jelezze annak érkeztét. Ezért szerepel a "lélekvezető" Hermész, továbbá Attisz mellett, a régi germánok és szlávok (gyász)szertartásaiban, az altáji sámánhitben; a magyar táltos is azért tűz a hajába kakastollat, hogy könnyebben jusson "odaátra". A néphit szerint az eltávozott lélek is ölthet kakasalakot (64. rajz).  
> (Hold)róka szájában vergődő kakas jelképezheti a fogyatkozó Napot. Az újjászületés fizikai feltétele a férfiúi nemzőerő, ennek is a kakas madárjelképe. Például a zsidóknál, akik az ószövetségi korban többnejűségben éltek. A görögök ezért is kapcsolták Hermészhez (annak fallikus hermái miatt). Harciassága okán viszont a tavaszi hadistenek: Árész és Athéné riadót jelző madarának tekintették. Mindezen a Nap szimbolikája sugárzik át, és szinkretizálódik Jaóban, a gnószisz kakasfejű istenében, aki Héliosz korbácsát suhogtatja (48. rajz).  
> A kereszténységben a jelkép pogány jelentése alig módosul: madarunk az isteni világosság hirdetője, az ördöggel, a bűnnel harcoló léleknek, és mivel Péter apostol árulását jelezte hangjával. Krisztus szenvedéseinek a jelképe lett. Református templomok tornyán az Igazság Napjának visszatértére vár, a hit éberségét és a bűnbánatot hirdeti. A gyógyító napisten attribútumaként a nyugati szlávok napistenétől, Szventovittól az örökébe lépő "segítőszent", Vitus örökölte meg.  
> A muszlimok a fehér kakast a Próféta szent madarának tartják, mivel – úgymond – a kakasszó imára hív, és angyal jelenlétére figyelmeztet. A palesztin arabok kukorékolást utánozva kérnek esőt Istentől. A Fekete kakas értelemszerűen mindennek az ellenkezőjét jelenti. Érdekes viszont, hogy közismert fekete madaraink, a holló és a varjú, bár a közhit gyászmadárnak tartja őket – mert kárognak és mert dögevők, ezért lettek lélek(vivő)-madarak is –, sokhelyütt mégis napszárnyasok voltak, persze mint halálmadarak, az éj sötétjébe merülő Nap lelkének megtestesítői. Szimbolizációjukban szerepet játszhatott, hogy gyűjtik a csillogó holmikat, s hogy igen okosak. Jósmadaraknak tartották őket, mert "beszélni" is tudnak, és belek között turkálnak, mint a jövendőmondók.  
>
> Holló. Sok ázsiai nép és indián törzs kultúrhérosznak, a teremtő társának tekinti. Szibériai mítoszokban ő lyukasztja ki az ég (az éj) sátrát, hogy beáradhasson rajta a fény, ő lopja vissza az égre a világító égitesteket. A korjákok ősatyja a mindenséget elrendező Nagy Holló, a csukcsoknál a "csillogó holmik": a Nap és a fény hozója, Egy talán még Ázsiából hozott indián mítosz elmeséli, hogyan akarta az ördög elrabolni a Napot. Isten, hogy keresztülhúzza számítását, megteremti a hollót. Ez, amikor az ördög épp elnyelné a Napot, lecsap rá és kikapja a szájából. (Vö. A róka és a holló meséjével.) Holló a madara Amateraszúnak, Apollónnak (mint lélekvivő és jósmadár), Lughnak, Mithrának. Két holló ül a "napszemű" [[O/Odin\|Odin]] vállán: Hugin és Munin, az "Emlékező" és a "Gondolkodó". A Biblia Hélioszát, Illést holló táplálja.  
>
> Varjú. A külső sötétség bolygóisten-királyának, Szaturnusz-Kronosznak a szent madara volt (gör. `koróné` "varjú", "korona", "Kronosz sarlója"), de Kronosz ifjú korában maga is napisten volt; Apollón egyik asszonyát, Aszklépiosz anyját Korónisznak hívták, és például Kínában a varjút a Nap lelkének tartották (65. rajz). A magyarral ellentétben a görög és a latin nyelv figyelembe veszi a holló és a varjú rokonságát, hasonlóságát (gör. `korax`, lat. `corvus` "holló"; lat. `cornix` "varjú"). Ennek tükrében figyelemre méltók holló szavunk e madarak mitológiai múltjáról árulkodó indogermán kapcsolatai. (Vö. lat. `cor` = "szív", "lélek".) A magyar elnevezés – amennyiben ennek jelentősége van – uráli kori és [[H/Hangutánzó szavak\|hangutánzó eredetű]] (vö. vog. `kóllakh`, osztj. `kölak`, jeniszeji szamojéd `kuruke`, szelkup `kulli`, "holló"), de hasonlóképp hívják mindkét madarat a perzsák is (kalaγ). Ezért említést érdemel, hogy Szaturnuszt szanszkritul `kalá`-nak is nevezték, ami "kékesfeketé"-t, "halál"-t, "idő"-t jelent. Nem csoda, hogy eleink a holtakon lakmározó, hullazabáló hollót halálmadárnak hitték.  
>
> Lúd és hattyú. Mindkettő lélekmadár, és mert vízről szállnak fel és vízre ereszkednek le, a vízparton élő ember szemében napszimbólumok is egyben. Egyiptomban a lúd jelenítette meg a fáraó lelkét. Amon napisten szent madara és a teremtő egyik alakja is lúd volt: a "Nagy Gágogó", aki a világot kiáltásával hozta létre (mint az Ószövetség Istene). Brahma szoláris attribútuma Hamsza, a magasan szárnyaló, magányos vadlúd, aminek hátán vagy alakjában utazik az isten, Hamsza az eltávozó Nap és a túlvilágra repülő lélek szimbóluma egyszerre. Vándormadár lévén, alkalmas modellje volt a madáralakban elképzelt távozó lelkeknek. Elterjedt képzet szerint a vándormadarak és a lelkek a Tejút mentén "költözködnek". A kép alapja: őszi és tavaszi alkonyokon a Tejút épp a vadludak húzási irányával esik egybe.  
> A szibériai népek hite szerint a Tejúton: "Madárút"-on, "Vadludak Ösvényé"-n a napisten lelke vezeti a lélekmadarakat gúnár képében. A [[H/Hattyú csillagkép\|Hattyú csillagkép]] csillagainak népi magyar nevei (Vezércsillag, Zászlótartó, Sereghajtó, Három hadnagy) mutatják, hogy a Tejúton eltávozott Csaba királyfinak és hadnagyainak lelkét a népképzelet e csillagzattal azonosította.  
> Hattyú volt a jakutok és burjátok ősanyja; a hantik, tunguzok hattyúbálványokat állítottak. Ez a hattyú volt Apollón lélekmadara is. Küknosz (gör. `küknosz`, "hattyú"; lásd [[C/Cygnet\|cygnet]]) Apollón tragikus sorsú fia a meghaló napistent testesíti meg, akinek lelke hattyúfogaton távozik a halál országába, a hüperboreuszok földjére. Az a mítoszokból adódó következtetés, hogy Apollón nem is görög, hanem "hüperboreusz", azaz idegen, északi eredetű istenség, meglehet, csupán abból adódik, hogy az isten minden télen délre, minden nyáron északra távozik. Szó szerint: a Nap a téli napfordulókor kel és nyugszik a legdélebben, a nyári napfordulókor pedig a legészakabban.  
>
> Daru. Rendszertanilag nem rokona a fenti kettőnek, mégis olykor a helyüket foglalja el. A manysik Tejúton járó napistenének egyik ritkábban használt neve "Darucomb-hótalpbőr" (az a bőr, amit a hótalp befedésére használtak). A daru jellegzetes hangjából, röptéből jósoltak – Hermész a röpképükből alkotja meg az ábécé betűit, az írást viszont végső soron a Naptól kapott ajándéknak tartották. A kiáltó daru az éberség jelképe, mint a kakas vagy a lúd. (A hagyomány szerint azért tartottak ládákat a római Capitoliumon, hogy riasszák az őrséget, ha éjjel a fellegvárra támadna ellenség.) Apollónnak daru jelezte, hogy marháit a csecsemő Hermész ellopta.  
> A rituális tánc, melyet a 7 athéni ifjú lejtett, mielőtt be kellett menniük a labirintusba, áldozatul a Minotaurusznak, a darvak násztáncát utánozta, és a planéták mozgását jelképezte. Déloszi darutáncnak nevezték, mert az ottani holdistennő (Artemisz) tiszteletére koreografálta Thészeusz naphérosz.  
> Kínában a daru a jang, a fényprincipium madara, a hosszú élet, a halhatatlanság szimbóluma. A taoisták azt mondják az elhunytról, hogy "daruvá vált". Egy selyem sírzászlón (Kr. e. 2. sz.), amit azért tettek a halott mellé, hogy a lelket a túlvilágra irányítsa, a Nap és a Hold képe között darvak táncolnak a mennyei napkapuban álló lélek körül (65. rajz). A kínai 10 Nap anyjának, Hszi-Ho istennőnek a nevében ott a daru (ho).  
>
> Kolibri. Csak nappal repül, és tavasszal meg nyáron, amikor a Nap pályája emelkedik, aktív igazán. Olyan, mint egy röpdöső szikra, tollai a napfényben úgy ragyognak, mint a drágakő. A röpte – egy helyben lebegni és hátrafelé repülni is képes – a Nap keléspontjainak mozgását jelképezi. Sajátságos módon épp a legvérengzőbb azték istent, Vicilopocstlit testesítette meg. A név jelentése: "Déli kolibri", "Bal oldali (balkezes) kolibri", s az az értelme, hogy a Nap pályája Mexikóban a zenittől mindig délre esik, illetve, ha a napjárás szerint nyugatnak fordulunk, bal kézre. Az isten homlokát kolibri alakú sisak fedi, pajzsát az aztékok 5 Napjára és az isten csodás születésére emlékeztető 5 toll-labda ékesíti. Egy nap – mesélik á, amikor Koatlikue szokása szerint áldozatot mutatott be a Koatepeken, egy tollgombolyag pottyant le az égből. Az istennő a kígyószoknyája alá rejtette, s azonnal teherbe esett. Amikor ezt gyermekei, a Hold és a csillagok megtudták, elhatározták, hogy megölik. Vicilopocstli, mert hiszen őt rejtette a napgombolyagtól fogamzott anyaméh, megígérte Koatlikuénak, hogy megvédi, és amikor a támadók közeledtek a Nap hegyéhez, kiesett anyjából, csillagtestvéreit megfutamította, Kojolsaukí holdistennőt pedig darabokra metélte.  
> Az aztékok hite szerint a kiváltságosok: azok a férfiak, akik csatában vagy az istennek bemutatott áldozatként, és azok a nők, akik gyermekágyban haltak meg, haláluk után visszatérnek a Napba; lelkük kolibrivé (és lepkévé) válik; így röpdösnek a Nap körül, virágillattal és nektárral táplálkozva. (A szibériai sámándobok madaras Napjai hasonló képzetekről tanúskodnak. 61. rajz.) Vicilopocstlinak volt egy másik madara is, mely jobban illett ragadozó természetéhez.  
>
> Sas. Az aztékok totemállata. Tenochtitlan már emlegetett alapítási mondája szerint Vicilopocstli sas képében mutatta meg népének, hol építse föl fővárosát. Ö volt a védnöke a saslovagoknak, akik a jaguárlovagokkal együtt a katonai elitet alkották. A két lovagrend a nappali és az éjszakai napistent szolgálta (66. rajz.) A sas általánosságban az égi hatalom, a fény, a megvilágosodás, a gnószisz madara. A királyt mint a Nap fiát jeleníti meg. Mivel a földi, halandó világból emelkedik az égbe, a halhatatlanság jelképe lett. Ő vitte a mennybe a megdicsőült római császárokat. Azt hitték róla, hogy képes a Nap közelébe emelkedni, és a szeme elbírja annak vakító sugárzását. "A sas a szemem Napja" (a szemem fénye) – mondja a kirgiz solymász. A szibériai népeknél a Nappal egylényegű legfőbb lény jelképe, a türkök és a mongolok ősapja, az első sámán atyja (sas helyett néha más ragadozó madár szerepel). Koreában, Tibetben is napmadárnak tartották. A Kalevalában ő hozza le az égi tüzet. A közel-keleti műveltségekben sas-, keselyű-, sólyom szárnyakon lebeg a Nap képmása. A kelta mítoszok "alvó" napistenének, Lughnak a lelke sas képében száll az égbe. Zeusz-Jupiter madara is talán épp azért lett, mert a görög főisten napgyermeknek született.  
> A madár eme funkcióit a téli napforduló után újjászülető Nap csillagmadaraként a [[S/Sas csillagkép\|Sas csillagkép]] hordozza. Ezért állítják ellentétpárba a kígyóval, az égkörön a megelőző évszak [[K/Kígyó csillagkép\|Kígyó csillagkép]]ével, mely viszont a meghaló, önmagát újranemző Napot (avagy a Napot felfaló sötétséget) testesíti meg az égen. A Sas csillagkép szolgált mintául a négy bibliai "lelkes állat" egyikéhez; a másképp apokaliptikus fenevadaknak nevezett állatok az asztrológia "szilárd keresztjén" (lásd [[K/Kereszt – fix kereszt\|kereszt – fix kereszt]]) ülő [[N/Négy\|négy]] csillagképnek felelnek meg. Ezek; a Bika, az Oroszlán, a Skorpió és a Vízöntő 4000 évvel ezelőtt a naptári fordulópontok csillagképei voltak. A Sas a Skorpiót helyettesíti, mint annak paralellontája, azaz mint vele együtt kelő csillagkép. A zsidó-keresztény szimbolika is a csillagképet öltözteti tollruhába. A sas ebben a gondolatkörben is [[F/Feltámadás\|feltámadás]]jelkép, amihez az a hiedelem társult, hogy évente egyszer a Nap közelébe emelkedik, ahol tollazata megújul, és visszanyeri ifjúságát (a valóságban épp fordítva van; a Nap újul meg akkor, amikor a Sas csillagkép közelébe ér).  
> Napba néző sashoz hasonlították az isteni világosságot felfogó embert; így lett János evangélista attribútuma (a kígyóval együtt). Mint ismeretes, a szent névünnepe (dec. 27.) a Születés ünnepkörébe esik. A Jelenések könyvében írja János a Napba öltözött asszonyról, akit sárkány támad meg: "...adaték az asszonynak két nagy sasszárny, hogy a kígyó elől elrepüljenek." (13,14.) A mennyországba jutó igaz keresztényt a halászsas (Krisztus) által vízből kiemelt halacskához hasonlították.  
>
> A kétfejű, "[[J/Janus\|Janus]]-arcú" napsas, mellyel majd minden óvilági műveltségben találkozunk, a múltba és a jövőbe néző fejeivel az év fordulóját jelképezte.  
> "A jeniszeji osztjákoknak kétfejű sasuk van, Di (...[[D/DOH\|doh]]), aki vagy az első sámán, vagy az első sámán tanítómestere." (Róheim 1984: 58.)  
>
> Sólyom. Egyiptomban Ré madara volt. Legtöbbször sólyom képében jelenítették meg, (68. rajz) vagy sólyomfejű ember alakjában, napkoronggal a feje tetején. Ré idővel összeolvadt a szintén sólyomalakú Hórusz égistennel.  
> Madarászok szerint sólyom, mások – például Anonymus – úgy vélekednek, hogy héja, ismét mások szerint pedig karvaly (lásd meg [[K/Karoly\|karoly]]) volt az Árpádok totemisztikus ősapja, a [[T/Turul\|Turul]]. A sólyomtól való származás hangzik ma a legelőkelőbbnek, de mint jelkép a héja, karvaly egyenértékű vele, hisz minden ragadozó madár a Napból érkező lélekmadarat, a magzatba madárszárnyon érkező naplelket testesítette meg (69. rajz).  
> ![assets/Napmadár_image3.png](/img/user/N/assets/Napmad%C3%A1r_image3.png)  
>
> Dögkeselyű. Napmadár volt Egyiptom keselyűistennője, Nehbet, Felső-Egyiptom szent jelképe, aki a két királyság egyesítésekor mint kobrafejű keselyű eggyé olvadt [[U/UTÓ\|utó]]val, Alsó-Egyiptom kígyójelképével. Ők voltak a Nap-Hórusz szemei, a forró sivatag úrnői, a Nap tiszta fémének, az aranynak oltalmazói. Napmadár a keselyű a dög eltakarítójaként is, amint a magasban keringve, lebegve kutat elhullott tetem után, aminek, ha nem az ő begyében végzi, az ég magasáról tűző Nap hevétől bomlik le a húsa, aszalódik múmiává. \[Erről volt szó [[T/Temetkezés\|temetkezés]] címnél is.\]  
>
> Számos napmadár a képzelet szülötte. Az volt a mesebeli [[G/Griff\|griff]], s talán a haomá madár is, az iráni hitvilág füles sólyma, (70. rajz) mely a nagyszentmiklósi kincs két korsaján is látható madáristen képmásához szolgált modellként, s az volt a rakamazi korongpár elnövényesedett ragadozója. Mind a három totemisztikus eredetmondák apamadara volt, míg a kétfejű, "Janus-arcú" napsas, mellyel majd minden óvilági műveltségben találkozunk, a múltba és a jövőbe néző fejeivel az év fordulóját jelképezte.  
> "A jeniszeji osztjákoknak kétfejű sasuk van, Di (...[[D/DOH\|doh]]), aki vagy az első sámán, vagy az első sámán tanítómestere." (Róheim 1984: 58.)  
> ![assets/Napmadár_image4.png](/img/user/N/assets/Napmad%C3%A1r_image4.png)  
> Egyiptomban `bennu` néven tiszteltek egy szürkegémre emlékeztető mesebeli madarat, amit mint az eltávozott Nap lelkét az Estcsillaghoz társítottak (egy. `bnw`, "aki magától keletkezett"; `wbn`, "fénylik", "emelkedik"). A bennut azonosítják a [[F/Főnix\|főnix]]madárral, bár az igazi főnixnek aranyos bíbor tollazata van (gör. `phoinéeisz`, `phoinikiosz`, "veres", "piros", "bíbor", "tűzszínű", "véres", "datolyapálma", "föníciai"). A Napba tud nézni, mint a sas; reggelenként együtt kél, majd együtt halad a Nappal, hogy ártó sugaraitól megóvja a Földet kiterjesztett szárnyaival. Mint mondták, 500 évig él. Amikor megvénül és a szárnya elerőtlenedik, datolyapálma-ágakból rakott "tűzfészekben" elégeti magát. Hamvaiból új főnix támad, mely korábbi önmaga maradványait arany mirhatojásba balzsamozza, majd Héliopoliszbba repül vele, s ott a Nap oltárára teszi. Főnix-féle a kusán fejedelmek indiai pénzein (1-3. sz.) az alvilágból kiröppenő [[K/Khvarena\|Khvarena]] madár (a "Napszerű"). Kínai neve `feng-huang`; a fényes janghoz, a tűz ágenshez tartozik, és a déli cinóber-barlangban lakik. A fejtollaiba 3 ágú fésű (`huang`[^1]) van tűzve; ez a kelő Napot jelképezi. Csu-miao ("vörös madár") néven is ismerik.  
> Az arabok képzeletbeli napmadarának `rukh` ([[A/Anka\|anka]]) a neve, a perzsák `szimurg` (szenmurv, "pávasárkány"; lásd [[S/Szimurgh\|Szimurgh]]) néven ismerik (Zált a szimurg nevelte fel). A hindu Garuda a madarak királya, Visnu hátasa, a Rámájana eposzban "Ráma napszeme" néven szerepel. Ezek a madarak azonban nem feltétlenül magát a Napot szimbolizálják. Ha például a madár a Napot a hátán hordozza, akkor a többi hátashoz hasonlóan a Holdat, esetleg az eget, annak napjárta részét jelképezi, mint Héra [[P/Páva\|pává]]ja (71. rajz).  
> ![assets/Napmadár_image5.png](/img/user/N/assets/Napmad%C3%A1r_image5.png)  
- Valóban, a [[P/Páva\|páva]] is napmadár.

## Lábjegyzetek

[^1]: Lábjegyzet:  
[[H/Huang-ti\|Huang-ti]] címnél írottak alapján is utólag hozzákapcsolt jelentés. (Viszont jó tippet ad a comb és fésű szavak asztrális értelmezéséhez.)  