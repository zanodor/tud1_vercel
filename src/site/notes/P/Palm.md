---
{"dg-publish":true,"permalink":"/P/Palm/","title":"Palm","created":"2025-06-08T18:26","updated":"2025-06-12T01:39"}
---


# Palm

[[T/Tenyér\|Tenyér]]. A hivatalos nyelvészet nem sokat tud rá mondani, talán a pálmafával próbálja rokonítani. Nem ok nélkül, de ez nem elég. A pálmafa a föld melegebb éghajlatain él meg, ahol sokat süt a nap. A tenyerünk is Nap, az ujjaink a belőle áradó napsugarak. A Nap szó tükrözésével kapjuk a sok helyen felbukkanó Pánt, onnan már csak egy lépés a cél. Péterfai János István a Su etimonról szóló dolgozatában ír arról, hogyan hasonlították őseink a Napot kezükkel.  
Mivel a tenyér a kéz lapos fele, lap, lapát szavaink megfordításának véli Tomory Zsuzsa e szót is.  
Legutóbb [[T/Törzs\|törzs]] és [[L/Levél\|levél]] címnél volt szó tenyér alakú levelekről.  

Pálmát is jelent, amiről...

#### Magyar Adorján...  

...nyomatékosan megállapítja, hogy igenis magyar szó:  
> Tény, hogy palóc népünk a jegenyefát ma is pálmának nevezi, tehát nem idegen nyelvből vett szavunk, ahogyan ezt minden fölületes nyelvész egészen magától értetődőnek vélte, hanem fordítva: e szavunk az idegen nyelvek palma szavának őse, habár vonatkozhatott e szó ősidőkben úgy a jegenyére mint a pálmafélékre is, amelyek ősidőkben, amikor Magyarország éghajlata még melegebb volt, itt is termettek.  

Pál-Ma felbontásban szokásos felbontású magyar szónak tűnik: hímségi ([[B/Bál\|Bál]]) előtag, földreleképező utótaggal.  
A vele azonosnak mondható [[B/Balm\|balm]] szóban is Bál isten neve tűnik fel.  

#### Jankovics Marcell Jelkép-kalendárium...  

...és A fa mitológiája című könyvében szól a pálma közel-keleti jelentőségéről. Előbbi könyvből való:  
> A pálma – a datolyapálmáról van szó – a mediterráneum keleti felének időtlen idők óta egyik legfőbb táplálója. Ezért, mint a fák királynőjét mélységes hódolat övezte. Egyiptomban, Babilonban, Arábiában, Föníciában a termékenység, az anyaság és a születés fájaként tisztelték. Fönícia neve a pálmáéval (phoenix) egy tőről is fakad\[?\], csakúgy, mint a főnixmadáré, amely a pálmafa elhamvadó tüzében születik újjá.  
> A babiloni teremtésmítoszban az "élet fája" pálmafa, maga az életadó anyaistennő. Dávid királyi házának is "Pálma", héber nevén Támár volt az ősanyja, akiben valószínűleg kánaáni termékenység-istennő, Asztarté rejtezett, akárcsak a régi Izrael egyetlen női bírájának, Debóra prófétanőnek az alakjában, aki pálma alatt ülve közölte jósigéit.  

#### Magyar Adorján írja is:  

> Mi azonban már értendjük, hogy a palócok föld- és víz-nőistensége még Levenye, Lavanya, Libona, Vila, Villa, Pálma, Palóma stb, neveken is neveztethetett és hogy egyúttal Tündér Ilonával és Vénusz-[[S/Szemirámisz\|Szemirámisz]] szerelemnőistenséggel is azonos volt.  

#### Jankovics Marcell folytatja:  

> A rege szerint, pálma tövén született Apollón napisten – a fa az attribútuma is volt –, ami úgy értendő, hogy szülőanyját (görög [[L/Leto\|Létó]], latin [[L/Latona\|Latona]]) földi téren a pálmával azonosították (gör. `elaté` = "pálmahajtás"). Az arabok Mohamed színre lépte előtt szintén istennőként imádták a datolyapálmát, évenként megtartott ünnepén női ruhába öltöztették. A keresztény hit elterjedésével ez a képzet tovább élt. A pálma – a mi karácsonyfánk délszaki párjaként – Jézus születésének, az évkezdetnek a fája lett, és a téli napfordulókor a Nappal együtt álló [[T/Tejút\|Tejút]] képmása. (Naptári, csillagászati vonatkozású volt már az az ókori "élet-pálma"-ábrázolástípus is a Közel-Keleten, amelynek termővirágzatait isteni férfiak, szárnyas géniuszok porozzák be.) Figyelemre méltó, ahogyan a betlehemi születést ábrázolták a Jézust prófétaként tisztelő igazhitű arab miniátorok. A helyszín kiszáradt pálmaliget, Mária egy fába kapaszkodva hozza világra gyermekét, és a csodás születés eredményeképpen a pálmák újra kivirulnak.  

Falvay Károly Nagyboldogasszony című könyvének 402. oldalán Erdélyi Zsuzsannától egy archaikus népi imádságot közöl, amelyben egy Kárpát-medencére nem jellemző pálmafa szerepel.  
Tomory Zsuzsa Istenes magyar emlékeink II. rész című, Csudaszarvasról és Turulról szóló Ősi Gyökér 2005/2. sz. megjelent cikkében is találni ilyet:  
> Ősi emlékű imáink e képet a következőképpen őrizték meg:  
> "Krisztus szent testét cédrusfa tartotta, Az Ő két karját pálmafára nyújtották, Az Ő szent nevét, titkát a fák kutatták..." (8: 126. imádság)  
> Lehetetlen e képben fel nem ismerni őseink Istenfiát, a pálmafa villájában megjelenő Világ Világát.  

Lásd még [[R/Religion\|religion]]. Lásd még [[T/Tenyér\|tenyér]], [[F/Finger\|finger]] és [[F/Five\|five]].  